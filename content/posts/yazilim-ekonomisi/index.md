+++
title = "Bilgisayar Mühendisleri için Hafif* Ekonomi"
date = "2025-08-09"
[taxonomies]
tags = ['software engineering', 'industry']
language = ["tr"]
+++

Yazılım endüstrisi inanılmaz büyük, dağınık, neredeyse her endüstrinin içerisine kendisini anahtar bir oyuncu olarak yerleştirmiş bir endüstri. 2011 yılında A16Z'nin kurucularından Marc Andreessen ["Why Software Is Eating The World" (Yazılım Dünyayı Neden Ele Geçiriyor)](https://a16z.com/why-software-is-eating-the-world/) yazısında sırtını yazılıma dayayan Amazon, Netflix, Spotify gibi devlerin nasıl ortaya çıktığını ve büyüdüğünü benim anlatabileceğimden çok daha iyi anlatıyor. Bugün benzer bir soruyu ["Yapay Zeka Yazılımı Ele Geçirecek Mi?"](https://www.technologyreview.com/2017/05/12/151722/nvidia-ceo-software-is-eating-the-world-but-ai-is-going-to-eat-software/) ekseninde soruyoruz, yazılım endüstrisine ne olacak, sektördeki işler nasıl değişecek, 2030'da hala kod yazıyor olacak mıyız onu anlamaya çalışıyoruz, ancak bu tartışmaların altında yatan ekonomik dengeleri yeterince iyi anladığımızı düşünmüyorum. Bu sebeple oturup biraz sektörün ekonomisi nasıl işliyor, kim, kime, niye para veriyor bunu araştırmak, araştırırken de yazmak istedim. Özellikle işlerimize ne olacak, bilgisayar mühendisliği yazdığıma pişman olmalı mıyım diyen öğrenci arkadaşlara faydası olmasını hedefledim, en azından ben bölümü okurken okusam faydası olacak şekilde yazmaya çabaladım.

Konuyu birkaç eksende ele alacağım:

- Dijital Dönüşüm
- Omurga Yazılımlar
- Açık Kaynak
- Maaşlar
- Yapay Zeka

## Dijital Dönüşüm

Dijital dönüşüm deyince sanki çok sıkıcı bir işten bahsediyormuşuz, nüfus müdürlüğündeki işimizin e-devlet'ten hallolması, bankaya gitmek yerine mobil uygulamadan işlerimizi çözmemizmişiz gibi duruyor, ancak dünyadaki kullanıcı odaklı yazılım ürünlerinin neredeyse tamamı aslında var olan sosyal ve ekonomik süreçlerin yazılım yoluyla hızlandırılması, kolaylaştırılması, ucuzlaştırılması, değiştirilmesi üzerine kurulu. Wikipedia ansiklopedileri, Google kütüphanecileri, Facebook, Twitter gibi sosyal medyalar mahalle meydanlarındaki toplanmaları yeniden yarattı. En temelde bu şirketler bu süreçleri algoritmalar üzerinden yeniden kurguladılar, piyasaları "alıcı-satıcı" yerine pazar yerleri (kullanıcı-reklamcı-pazar yeri) olarak şekillendirdiler. Bu yeni piyasa modeli kendilerini o kadar büyütmelerine izin verdi ki dünya tarihinde görülmemiş seviyelerde kullanıcı trafiğiyle karşılaştılar, bu trafiği karşılayacak yeni algoritmalar, sistemler, donanımların ortaya çıkmasına sebep oldular.

Burada yazılımın en önemli özelliklerinden bir tanesi, kopyalama ve dağıtım masrafının inanılmaz düşük olması. Bir inşaat firması bir ev yaptığında, bir oyuncak şirketi bir oyuncak ürettiğinde, onu 1 defa satıp kar edebiliyor. Bu da şirketlerin karlılığını malzeme ve üretim masrafıyla sınırlandırıyor. Geleneksel şirketler sattıkları herhangi bir ürünün satışından kazandıkları 100 liranın 40-50 lirasını direkt olarak ham materyallere ve lojistik masraflarına ayırırken, yazılım ürünlerinde *neredeyse sıfır ek masrafa* satış yapabiliyorsunuz.

Tabii ki bu demek değil ki yazılım şirketleri için büyümenin hiçbir masrafı yok, var, **Omurga Yazılımlar** kısmında tam olarak bu masrafın nasıl ortaya çıktığından ve dijital dönüşümün neden endüstrinin tamamını açıklamadığından bahsedeceğim.

Dijital dönüşüm bize sadece pazar yerlerini getirmedi. O pazar yerlerinin de çok büyük bir kısmını yine son kullanıcıya hitap eden yazılım ürünleri oluşturuyor, hatta sosyal medyalar gibi *her şeyin* reklamının yapılabileceği pazar yerlerinin yanı sıra sadece yazılım ürünlerinin reklamının yapıldığı pazar yerleri de var, *mobil uygulama mağazaları*. Apple en temelde bir donanım üreticisi, ancak totalde 100 milyar dolarlık bir pazar yeri olan AppStore'dan kazandığı senelik [27 milyar dolar](https://techcrunch.com/2025/05/08/appfigures-apple-made-over-10b-from-us-app-store-comissions-last-year/) 383 milyar dolarlık total gelirinin %7'si yapıyor. Bu miktarların içerisinde oynadığımız oyunlarda aldığımız paketler, video yayın uygulamalarına olan aboneliklerimiz, dil öğrenme ve online kurs programları, not alma uygulamaları, yiyecek içecek uygulamaları gibi çok çeşitli bir havuz var. Yukarıdaki ansiklopedi örneği gibi bu uygulamaların çoğu geleneksel, dijital olmayan alternatiflerine göre kullanıcıların önündeki engelleri kaldırdılar, pastayı büyüterek çok daha fazla kişinin çok daha fazla farklı ürün kullanmasına, satın almasına önayak oldular. An itibariyle AppStore'da 2 milyona yakın uygulama var, aylık yaklaşık 50.000 yeni uygulama yayınlanıyor, bu sayı çok yüksek ihtimalle artarak da devam edecek.

Bu uygulamaların çok ciddi bir kısmı *mikro uygulamalar*. QR kod okutucular, telefon ışığını kontrol eden uygulamalar, alışkanlık takibi, not alma, fotoğraf filtreleri, benim aklıma gelmeyecek, anaokulu çocuklarından yeni annelere, sanat aşıklarından kitap kurtlarına farklı farklı demografikleri hedefleyen, onların problemlerini çözen, aradıklarında buldukları yüz binlerce uygulama var. Bu uygulamaların bir kısmı indie hacker diyebileceğimiz tek başına bu tarz mikro problemleri hızlıca keşfedip çözmek için çabalayan kişiler, bir kısmı hızlıca uygulama çıkarma alanında uzmanlaşmış uygulama stüdyoları, bir kısmı kendi hizmetlerine dijital erişim sağlamak isteyen geleneksel şirketler, bir kısmı da dijital çağda ortaya çıkmış tamamen dijital ürünlerini sunan şirketler tarafından yayınlanıyor. AppStore bu tarz uygulamaların tek yeri değil, Google PlayStore gibi farklı uygulama mağazalarında bulabileceğiniz mobil uygulamaların yanı sıra ne kadar büyük olduğunu ölçmenin bile çok zor olduğu kocaman bir [web uygulamaları piyasası var](https://www.businessresearchinsights.com/market-reports/web-development-market-109039?utm_source=chatgpt.com).

## Omurga Yazılımlar

> Not: omurga kullanmak istediğim asıl terim için --"backbone"-- çok iyi bir çeviri değil, daha iyi bir çeviriniz varsa iletirseniz sevinirim.

Bahsettiğim gibi, dijital dönüşüm var olan sosyal süreçleri hızlandırdı ve değiştirdi. Artık bir bilgiye ulaşmak için kütüphaneye yürüyüp kütüphaneciden gerekli ansiklopediyi rica edip, içinde istediğimiz parçayı bulup okumak yerine açıp ChatGPT'ye sorup aynı bilgiyi elde edebiliyoruz, tabii bunu biz yaparken aynı anda milyonlarca farklı insan da yapabiliyor. Bir yandan 1 milyon tane ayrı kütüphaneciyle konuşmak yerine 1 adet monolitik yazılımla konuşuyoruz, diğer yandan bunu yapmanın maliyeti ve zorlukları azaldığı için insanlar önceden hiç kimseye sormadıkları soruları da ChatGPT'ye soruyorlar. Yani dijital dönüşüm sadece süreçleri dijitale taşımıyor sadece, kolaylaştırmasının etkisiyle çok daha fazla kişinin kullanmasına da izin veriyor, piyasayı büyütüyor. Klasik ekonomide de var olan marka bilinirliği etkisinin yanı sıra bu şirketlerin büyümeye direncinin ya da büyüme maliyetinin de çok daha düşük olması sayesinde çok fazla kişi küçük bir grup şirketi kullanıyor hale gelebiliyor. Küçük şirketlerin kolayca büyüyebilmesinin en iyi örneği belki de hepimizin bildiği Instagrram 2012'de Facebook tarafından 1 milyar dolara satın alındığında 13 çalışanla 30 milyon kişiye hizmet veriyordu.

**Nasıl?**

Başta bahsettiğim gibi yazılımın kendisinin materyal maliyeti yok, kodu kopyalayıp yapıştırıp istediğiniz sunucuda (bilgisayarda) çalıştırabiliyorsunuz. Peki bu bilgisayarların maliyeti yok mu, tabii ki var. En bilgisayarların kendi maliyeti var, bunun üstüne çalıştırmak için harcadığınız elektrik, soğutmak için harcadığınız soğutucu sıvı, bilgisayarın harcadığı fiziksel alan, o fiziksel alanı kurmanın, işletmenin, güvenli tutmanın maliyeti... E benim evde bilgisayarım var uygulamamı orada çalıştıramıyor muyum?

Uygulamanın ne olduğuna göre mümkün tabii ki. Mesela geçtiğimiz senelerdeki kripto para çılgınlığı esnasında ev bilgisayarını kripto para kazıma makinelerine çeviren [pek çok kişi vardı](https://www.investopedia.com/tech/how-does-bitcoin-mining-work/). Aynı şekilde teoride ben yazdığım uygulamayı kendi bilgisayarımdan, hatta telefonumdan bile sunabilirim kullanıcılara. Tabii burada başka problemler ortaya çıkıyor, telefonun şarjı biterse ya da çekmezse ne oluyor mesela? Evde elektrikler kesilirse kullanıcılarınız sisteme nasıl erişecek? Bilgisayarınız bir anda kapanırsa tam o sırada uygulamada bir işlem yapan kullanıcının durumu ne olacak, kaldığı yerden devam edebilecek mi, mesela birisi bir ürün satın alıyorsa ödediği para ortadan kaybolaiblir mi?

Bunlar, ve pek çok farklı sebepten evdeki bilgisayarlarımızı sunucu olarak kullanamıyoruz... Alternatifimiz nedir? İlki kiralık sunucu, diğer adıyla VPS (Virtual Private Server). Kısaca, aşırı uygun fiyatlara birilerinin kurup işlettiği bir sunucu çiftliğinde kendinize sunucu kiralayabiliyorsunuz. Bu çiftlikler pek çok sunucuyu tek noktada kurup sunucu başı maliyeti düşürüyor, binlerce kişiye aynı anda hizmet verip maliyetlerini amortize edebiliyorlar. Bu sistemlerin birkaç problemi var. İlki tek bir makineyle karşılayacağınız trafiğin fiziksel limitleri olması. Eğer sizin saniyede cevap verebildiğiniz istek sayısı saniyede gelen istek sayısının altında kalırsa üç seçeneğiniz var, (1) isteklerin bir kısmını karşılayamadığınızı kabul edip düşürmek, kullanıcıya hata dönmek, üniversite tercihleri açıklandığında siteye giremiyor olmanızın bir sebebi bu; (2) bir noktadan sonra yoğunluğun azalacağını varsayarak istekleri bir kuyruğa (queue) atmak, elinizdekiler bittikçe yenisine geçmek; (3) dinamik olarak daha fazla bilgisayara erişim sağlamak, gelen trafiğe göre altyapınızı değiştirmek.

Burada işin içine 4. bir seçenek omurga yazılımlar girmeye başlıyor. Omurga yazılımlar yüksek yük altında çalışabilen, çeşitli hata senaryolarına karşı dirençli, matematiksel modellerle desteklenmiş, yazılımın "mühendislik" kısmının işin içine girdiği yazılım ürünleri. Yüksek trafik altında ezilmemek için yüksek performanslı, kendini kanıtlamış yazılımları kullanıyoruz. Bunların içerisinde veritabanları (SQLite, MySQL, PostreSQL, MongoDB, DynamoDB, Firebase...), kuyruklar (Kafka, RabbitMQ, SQS), önbellekler (Redis, Memcached), yük dengeleyiciler (NGINX, HAProxy), konteynerler (Docker, Kubernetes), izleme programları (Prometheus, Grafana), nesne depoları (S3, R2), içerik dağıtım ağları (Cloudflare, Akamai), ve çok daha fazlası var.

Yazılım ekonomisinin kullanıcıyla etkileşen kısmını dijital dönüşüm yazılımları, pazar yerleri, son kullanıcıya hizmet eden spesifik mikro uygulamalar oluştururken, bu uygulamaların neredeyse tamamını sırtlanan çok büyük bir iskelet, omurga yazılım endüstrisi var. Bu iskeletin iş modelleri dijital dönüşüm yazılımlarından çok farklı olabiliyor. Mesela dünyadaki internetin %30'unu sırtında taşıyan Cloudflare terabaytlarca veriyi ücretsiz olarak sunmanıza izin verebiliyor küçük bir kullanıcı olarak, çünkü sistemleri bu verileri sunmayı optimize edebilecek şekilde tasarlanmış, ve kurumsal şirketlerden kazandıklarıyla küçük kullanıcıları sübvanse ederek karşılıyorlar masraflarını. Benzer modelleri Vercel, AWS, MongoDB gibi pek çok altyapı şirketinde görebiliyorsunuz, bunun bir kısmı *tedarikçi bağımlılığı* oluşturmak, küçük bir uygulamada ücretsiz şekilde üstüne kurduğunuz servisi büyüdükçe değiştirmek zorlaşıyor, dolayısıyla ücretsiz kullanıcı olarak başlayan siz belki de bir noktada kurumsal bir müşteriye dönüşüyorsunuz. Diğer yanda da bahsettiğim gibi optimize sistemler hesaplama (compute) maliyetini düşürebildiği için küçük kullanıcıların etkisi minimal oluyor.

Son kullanıcıyla etkileşen uygulamalarda ana odak son kullanıcı problemlerini keşfetmek, anlamak, çözmek olduğu için çoğu zaman mühendislik yapmamız gerekmiyor, hatta sıkça tartışılan "bilgisayar mühendisi matematik bilmeli midir" sorusunun temeli de bu, *çoğu zaman hayır*. Mühendislik temelde analiz, dizayn, optimizasyon disiplini. Bir sistemi ve problemi analiz edip, o probleme çözüm üretebilecek bir sistem dizayn etmeniz, bu dizayna dair matematiksel garantiler elde etmeniz gerek. Örnek vermek gerekirse, kullandığınız arabanın motorunun 100km/s ile giderken bir anda patlamayacağına dair fiziksel ve matematiksel kesinliklere sahip olmazsanız, o arabayı üreten süreçlerin bu garantileri sağlayacak şekilde kontrol edildiğini bilmezseniz, o arabaya biner misiniz? Benzer bir problemi son kullanıcı uygulamalarında çoğu zaman görmüyorsunuz, çünkü çözdükleri problemler o matematiksel garantilere ihtiyaç duyulan problemler değil, o problemleri çözmeyi genelde omurga yazılımlara bırakmak ekonomik olarak da daha makul oluyor.

> Dipnot: Burada kendimi yanlış anlaşılmalara karşı biraz korumak istiyorum. Bir işin mühendislik olmuyor olması o işin önemsiz olduğu ya da kolay olduğu anlamına gelmiyor. Demek istediğim şey matematik gerektirmediği. Benim de günlük hayatımda yazdığım kodların çok büyük bir kısmı matematik gerektirmiyor, hatta bilgisayar mühendisliği eğitimi de gerektirmiyor, kendime programlama öğretsem yapabilirdim çok büyük bir kısmını. İşin geri kalan küçük kısmında matematik bilmeye ihtiyacım var, eğitimimi de onun için kullanıyorum, bu yazıyı okuyacak öğrencilerin de aynısını yapacaklarını, aldıkları eğitimin boşa olmadığını, endüstride karşılığını olduğunu bilmeleri için bu yazıyı yazmak istedim biraz da.

## Açık Kaynak

Yazılımın kendisini diğer endüstrilerden ayıran başka önemli bir özelliği de açık kaynak kültürü. Çoğu endüstride *ticari sır* olarak nitelendirilecek uygulamalar, ürünler, fikirler açık olarak paylaşılıyor, geliştiriliyor. Linux, SQLite, Chromium, Kubernetes gibi endüstrinin çok büyük bir kısmını güçlendiren ürünlerin yanı sıra popüler tüm programlama dillerinin derleyicileri, editörler, TensorFlow/PyTorch gibi endüstri standardı makine öğrenmesi kütüphaneleri, internetteki sitelerin çok büyük bir kısmının arkasında olan Wordpress, Netflix ve Youtube'un video işleme için kullandığı ffmpeg gibi yüzlerce inanılmaz değerli uygulama ve kütüphane açık kaynak, çoğunun lisansları üstlerine iş kurulabilecek esnek lisanslar.

Açık kaynakla ilgili tartışmaları çoğu zaman ekonomiden bağımsız görsem de, benim gözümde açık kaynak her projenin ekonomik olarak da sürdürülebilir olması gerekiyor, çünkü ekonomik olarak sürdürülemeyen bir sistem ancak öğrenciler, tam zamanlı çalışmak zorunda olmayan gönüllüler, ya da tam zamanlı işinin üzerine açık kaynak projeleri bir şekilde devam ettirebilen inanılmaz özverili insanlar sayesinde devam edebiliyor. Çoğu zaman, eğer bir proje finansal insanlara fayda sağlayabiliyorsa şirketler üzerine ücretli bir ürün kurarak projenin açık kaynak kısmını fonlayabiliyorlar, benzer şekilde büyük açık kaynak projelerde yer almanın getirdiği endüstrideki sosyal kredi hem şirketlerin alım süreçlerinde hem de endüstrideki çalışanların verdikleri kararlarda etkili oluyor. Şahsen mesela ben açık kaynak bir projede çalışabileceğim bir şirketi kapalı bir projeye tercih edebilirim. Tabii bunun üzerine açık kaynağın manevi bir tarafı olduğunu da yadsımamak önemli, pek çok insana direkt olarak faydası olan bir proje üzerinde çalışmanın şahsi bir tatmini de var.

Açık kaynak, tabii ki tarihi çok büyük bir bağlamı var ancak, yine yazılımın ekonomik dengeleriyle ilgili. Üretim masrafının neredeyse tamamen emekle sınırlı olması, dağıtım masrafının çok düşük olması sebebiyle herhangi birimiz kendimizin, çevremizin, ya da toplumun bir kesiminin problemini çözecek bir çözüm üretip bunu yayabiliyoruz. Bugün özellikle programlamada bize yardımcı olması için kullandığımız pek çok mini araç 2-3 kişinin kendi problemlerini çözmek için üzerine çalışmaya başladığı araçlar, zaman içerisinde endüstri geneline yayıldıkları için her cihazda, her an, ücretsiz bir şekikde kullanabiliyoruz bunları.

## Maaşlar

Yazılım endüstrisindeki maaşlarla ilgili benim gördüğüm [en iyi araştırmayı ve modeli](https://blog.pragmaticengineer.com/software-engineering-salaries-in-the-netherlands-and-europe/) 2021 yılında Gergely Orosz [pragmatic engineer](https://blog.pragmaticengineer.com) adlı bloğunda yayınladı. Gergely bu yazıda endüstriyi 3 parçaya ayırıyor, T1 şirketleri en fazla pozisyona sahip, en az maaşları veriyorlar, maaşları için kendi alanlarındaki lokal şirketler ile yarışıyorlar. T2 şirketleri maaşları için tüm lokal şirketler ile yarışıyor, T3 şirketleri ise en az miktarda çalışan alıyor, bölgesel ve küresel şirketler ile yarışıyor.

![Maaşlar](./comp.png)

Analizin detayı için asıl yazıyı okuyabilirsiniz, ancak ben biraz daha kendi perspektifimden sunmak istiyorum. Tek kişilik bir şirket hayal edelim, aylık belirli bir miktarda geliri var, giderleri var, günün sonunda karı X lira. Bu şirketi büyütmek için kişinin ya yeni büyümeyle birlikte uzun vadede daha fazla satış yaparak karını arttırabileceğine, ya da yapmak istemediği işleri karının belli bir miktarını keserek başkasına yaptırabileceğine inanıyor olması gerek. Buradaki seçeneklerden ilki çalışanı yeni kar üretiminin bir parçası olarak görürken, ikincisinde çalışan bir maliyet, işveren her zaman çalışanı ortadan kaldırarak yapmak istemediği işleri yapıp maliyetini eski haline düşürebilir.

Benim endüstriye bakışım bu ikilemde her zaman kar üretiminin bir parçası olmaya çabalamak yönünde, bu da büyüyen, büyümek isteyen şirketlerde yer almak, kendini endüstrinin kalanından mümkün olduğunca ayrıştıracak şekilde kabiliyetler edinmek, şirketlere o ayrıştırdığım yönü bir artı olarak sunmak, birinin yapmak istemediği işleri yapmak yerine yapamayacağı işleri yapabilmeye çalışmak oldu. Tabii ki endüstri 1 kişiden 2 kişiye çıkacak şirketler ekseninde tartışılabilecek kadar basit değil. Savunma sanayii, bankalar gibi kurumsal şirketler taşa yazılmışcaasına sabit maaş aralıkları sunuyor, pek çok şirket Gergely'nin T3'ünde yer alabilecek kadar büyük bir ölçekte çalışmıyor, o şirketlerle yarışmasına gerek kalmıyor, ülkedeki genel ekonomik durumla uyumlu seviyede maaşlar veriyorlar, ancak Türkiye'de de küresel ölçekte çalışan, küresel yarışın bir parçası olan, T3 grubunda şirketler var.

## Yapay Zeka

Yazının başında bu yazının "yapay zeka işimi alacak mı" korkusunu yaşayan öğrencilere faydalı olmasını umduğumdan bahsetmiştim. Bu kısımda biraz ona değineyim. Fark etmiş olabilirsiniz, yazı boyunca endüstriyi farklı şekillerde kategorize ettik, son kullanıcı odaklı ürünlerden (B2C), şirketlere hizmet veren omurga yazılımlara (B2B) bir geçiş yaptık, bunun haricinde T1-3 eksenlerinde şirketlerin yarıştığı ölçekleri kategorize ettik. B2C ürünleri de kendi içerisinde spesifik problemlere odaklanan mikro yazılımlar, pazar yerleri, geleneksel şirketlerin dijital yüzleri, dijital şirketlerin ürünleri... gibi ayrıştırdık. İşin kendisini de kesinlikle yeterli ya da doğru bir ayrıştırma modeli olmayan "mühendislik gerektirmek" gibi görece belirsiz bir ihtiyaç ile ikiye böldük.

Bundan birkaç ay önce [Limit Doğrulama (Verifiability is the Limit)](https://alperenkeles.com/posts/verifiability-is-the-limit/) adında, temele yapay zekanın yeni kabiliyetlerinin endüstriyi nasıl etkileyeceğini düşündüğüm bir yazı yazmıştım, burada tamamını tekrarlamayacağım, ama ana argümanı tekrarlamak yararlı.

> Yazdığınız her türlü program, ürettiğiniz her türlü ürün, birilerinin işine yaramak için var. Dolayısıyla onun sizin kabul edilebilir bulduğunuz sınırlar içerisinde "doğru" olduğunu doğrulamanız gerekiyor. Bir nükleer santral, araba ya da apartman, ya da bir omurga yazılım için bu doğrulama çok daha fazla mühendislik gerektirebilir, çok daha fazla matematiğe ve efora ihtiyaç duyabilir, ancak bir web sitesi için de sizin bakıp istediğiniz gibi gözüktüğünden emin olmanız gerek. Doğrulama sizin yapay zekaya atayabileceğiniz bir görev değil, çünkü ne olursa olsun en son noktada sizin modelden doğal dille istediklerinizin modelin anladığıyla aynı şey olduğundan emin olmanız mümkün değil.

Yazıda doğrulamanın farklı alanlarda nasıl olduğu, bunun yapay zeka kullanımını nasıl etkilediğine dair başka tartışmalar da var, en sevdiğim yazılarımdan birisi, okursanız sevinirim. Buradan endüstri analizine geri dönebiliriz.

Yapay zeka öncesi dönemde programlama yeteneği bir ek değerdi. Yani maaşlar kısmında bahsettiğim şirkete maliyet olmak yerine daha fazla para kazandırma fırsatı verdiğiniz bir pozisyonda oluyordunuz kod yazan kişi olarak, çünkü "kod yazabilenler" ve "kod yazamayanlar" olarak ikiye ayırabilirdik toplumu. Artık "kod üretmenin" kolaylaşması ile birlikte bu ayrım ortadan kalktı, ancak "kod doğrulayabilenler" ve "kod doğrulayamayanlar" ayrımı hala var. Limit Doğrulama yazısında bahsettiğim gibi, doğrulama her alanda farklı şekillerde yapılıyor, bazı alanlarda doğrulama yapmak için bugün QA (Quality Assurance) alanında çalışlanların yaptığı tarzda program ile çeşitli interaksiyonlara girerek programın tepkilerini ve cevaplarını inceleyip izlemek yeterliyken, diğer alanlarda bir programı doğrulamak için yine farklı programlar yazmanız, sistemin matematiksel modelini anlamanız gerekebiliyor. Benim gözümde artık doğrulama yapmak için programla yalnızca interaksiyona girmenin yeterli olduğu alanlarda programcı olmak bir **maliyet** haline geldi bir **değer** olmak yerine, bu da bu pozisyonların ortadan kalkacağını, maaşlarının düşeceğini gösteriyor bana.

Endüstrinin bunun dışında kalan kısımlarına bakarsanız üretilen değerin doğal dille ifade edebileceğiniz problemleri koda dökmek olmadığını görebilirsiniz. İlk başta o problemleri keşfetmek, anlamak, çözüm yöntemi üretmek bir değer, ürettiğiniz kodun diğer kişiler tarafından okunabilir, geliştirilebilir, büyütülebilir olduğundan emin olmak bir değer, ürettiğiniz kodun fonksiyonel olmanın yanında performans, güvenlik gibi gereksinimlere uyduğundan emin olabilmek bir değer, bu değerlerin çok ciddi bir kısmı "doğrulama" ile geliyor, "üretim" ile değil.

## Kapanış

Biraz dağınık bir yazı oldu, endüstrinin farklı taraflarındaki benim biraz geç fark ettiğimi düşündüğüm bakış açılarımı ortaya dökmeye çalıştım. Belki de ben biraz naifimdir, bilgisayar mühendisliği öğrencileri ya da endüstri ile daha iç içe yazılım mühendisleri bunların daha çok farkındadır, belki de benim farkındalıklarım çok da doğru değildir. Kısaca toparlamak gerekirse, dünyadaki en büyük endüstrilerinin bir tanesinin içerisindeyiz. Çok farklı iş kolları, çok farklı pozisyonlar, çok farklı şirketler var, hepsinin çeşitli dinamikleri, beraber iş yaptıkları farklı şirketler, hizmet sağladıkları çeşitli sektörler var, toplu bir şekilde baktığımızda milyarlarca doların döndüğü inanılmaz kompleks bir endüstriden bahsediyoruz. Bu endüstrinin içerisinde bir birey olarak yer alırken ekonomik dinamikleri anlamaya çalışmak bana eğlenceli geliyor, bir yandan da şirketlerle olan iletişimlerimi yönlendiriyor, hangi tip şirketlerle nasıl iletişim kurmalıyım, bu şirketler için ne değerli, yapacağım iş bundan nasıl etkilenecek onu anlamak için bana faydalı olduğunu düşünüyorum, bence endüstride yer alıyorsanız sizin de bunları düşünmeniz sizin için de faydalı olacaktır, kolay gelsin.

> *: Bilgisayar bilimi ve mühendisliğiyle ilgili ilginç başka fikirleri takip etmek istiyorsanız [Hafif Programming](https://www.youtube.com/@hafifprogramming)'i kaçırmayın.